<!DOCTYPE html>
<html lang="hu">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>UwU</title>
</head>
<body>
   <h1>Micimackó</h1> 
   – Nagyon helyes – szólt Füles. – Te csak énekelj! Tralala. Örülj az életnek!

– Örülök is.

– Van, aki tud.

– Mi baj?

– Mi lenne?

– Olyan bánatos vagy.

– Bánatos? Miért lennék én bánatos? Születésnapom van. Az év legboldogabb napja.

– Születésnapod van? – mondta Mackó örömteljes meglepetéssel.

– Nagyon természetes. Nem látod? Nézd csak a sok születésnapi ajándékot, amit kaptam. – És gúnyosan kinyújtotta a lábát. – Látod? Mennyi torta meg töltött csokoládé.

Mackó jobbra nézett, aztán balra.

– Ajándék? Torta? Csokoládé? Hol?

– Hát nem látod?

– Nem én.

– Én se – mondta Füles. – Ez csak olyan tréfa volt. Vicc. Haha!


Mackó megvakarta a fejét, nem tetszett neki a dolog.

– De igazán születésnapod van? – kérdezte aztán gyanakodva.

– Bizony.

– Hát akkor – gratulálok. Még sok-sok születésnapot!

– Neked is, Micimackó.

– De nekem nincs születésnapom.

– Nincs is. Csak nekem van.

– Akkor hát miért gratulálsz nekem?

– Miért ne? Remélem, nem akarod magad rosszul érezni az én születésnapomon?!

– Ó, akkor értem…

– Elég baj – mondta Füles most már végképpen letörve –, hogy én ilyen piszokul érzem magam a tulajdon születésnapomon. Se ajándék, se csokoládé, se torta gyertyával, még csak egy nyavalyás üdvözlő táviratot se kaptam… Legalább más ne érezze rosszul magát, ez minden, amit várok…

Ez sok volt Micimackó gyenge szívének.

– Várj meg itt! – szólt gyorsan, sarkon fordult, s iszkolt haza, ahogy csak szusszal bírta; úgy érezte, akárhonnan, akárhogy, meg kell ajándékoznia valamivel szegény Fülest.


Lakása előtt ott találta Malackát. Fel-felugrált az ajtó előtt, hogy elérje a csengőt, de nem érte el.

– Hé, Malacka! – kiáltott rá.

– Szervusz, Micimackó!

– Mit ugrálsz itt, mint a bakkecske?

– El akarom érni a csengőt – mondta Malacka. – Éppen most érkeztem ide a látogatásodra.

– Majd én csengetek helyetted – mondta Micimackó előzékenyen. El is érte a csengőt, és csengetett. – Épp most beszéltem Fülessel – beszélt közben –, szegény Füles nagyon rossz lelkiállapotban leledzik. Születésnapja van, senki a füle botját se mozgatja, észre se vették, és nagyon a szívére vette ezt a közönyt... Ejnye, senki se felel a csöngetésre?

– De Mackó – mondta Malacka –, már hogy felelnének? Hisz ez a te lakásod.

– Persze, persze... No, akkor kerüljünk beljebb!

Bementek. Mackó első dolga volt odamenni az almáriumhoz, megnézni, maradt-e még egy kis méz a csuporban. Még volt egy kevés.

– Ezt odaadom Fülesnek – magyarázta – ajándékba. Te mit adsz neki?

– Nem lehetne úgy, hogy én is ezt adom? Mondjuk, a kettőnk ajándéka.

– Nem. Ez nem egy jó megoldás.

– Jó, hát én viszek neki egy léggömböt. Van még egy a múlt heti mulatságból. Mindjárt haza is futok érte.

– Látod, Malacka, ez nagyon jó ötlet. Ennek biztosan nagyon fog örülni szegény Füles, menten jókedve támad. Egy szép léggömb igazán nem ronthatja el az ember kedvét.


Malacka eltotyogott. Micimackó is elindult ellenkező irányban a mézescsuporral. Meleg nap volt, s az út hosszúnak tűnt. Felét se járta be, mikor valami cudar érzés kerítette hatalmába. A füle tövén kaparászott, valami az orrát csiklandozta, még a füle is viszketett tőle. Mintha valaki noszogatta volna belülről: „Na, Mackó, mi lesz?”

„Ejnye, ejnye – csóválta a fejét. – Nem tudtam, hogy ilyen hosszú ez az út…” – Így hát letelepedett, és levette a csupor fedelét. „Még jó, hogy ezt magammal hoztam – gondolta. – Sok mackót ismerek, akiben nem lett volna ennyi előrelátás, hogy efféle elemózsiát vigyen, magával az útra.” – S már nyalogatta is a mézet, bedugva fejét a csuporba.

– Lássuk csak – mondta elégedetten, mikor az utolsó csöppet is felnyalta –, hova is indultam? Ahá, Füleshez. – Fürgén felugrott.

Aztán egyszerre csak eszébe jutott a dolog. Hiszen utolsó cseppig megette Füles születésnapi ajándékát!

„Bosszantó! – csóválta a fejét. – Most mit tegyek? Valamit mégis kell kapnia tőlem!”

Darabig semmi se jutott az eszébe. Aztán gondolkodni kezdett. „Végre is ez a csupor nagyon szemrevaló kis csupor, még akkor is, ha nincs benne méz. Majd tisztára mosom, ráírok valami kedveset, mondjuk: »Sok ilyen boldog születésnapot még!« Füles sok mindenre használhat egy ilyen szemrevaló kis csuprot.” […]


Míg ezek történtek, Malacka megjárta a lakását, el is hozta a léggömböt, amit Fülesnek szánt. Magához szorította, nehogy a szél elfújja, és sebesen futott, hogy előbb érjen oda, mint Micimackó. Szerette volna úgy feltüntetni a dolgot, mintha neki jutott volna először eszébe Füles születésnapja. S ahogy lihegve futott, lelki szemeivel előre gyönyörködött benne, hogy fog örülni Füles, még vigyorgott is hozzá a lelki szájával. Hát hogy fut, megbotlik egy buckában, és orra esik…


Bang!!! … ??? *** !!!!

Malacka feküdt a földön, és azon tűnődött, mi történt. Első pillanatban úgy rémlett, az egész világ felrobbant körülötte – aztán úgy határozott, hogy talán nem is az egész világ, csak az Erdő, vagy talán még az se, csak ő maga, és most már nincs is a Földön, a Holdon van valahol, és soha nem látja többé Róbert Gidát és Micimackót és Fülest… Aztán azt gondolta: „Jó, de feltéve, hogy a Holdon vagyok, akkor se muszáj órákig úgy feküdni, arccal a porban…” Így hát óvatosan feltápászkodott és körülnézett.

Ott találta magát az Erdőben.

„Hát ez furcsa – gondolta. – De mi lehetett hát az a robbanás? Én csak nem szóltam akkorát, mikor elpuffantam?… És hol a léggömb? És mi ez a vacak, nyúlós rongydarab a kezemben?… A léggömb!”

– Jajjaj! – nyögött Malacka. – Ojjajajj… Hát most mit tehetek? Haza nem megyek most már, több léggömböm úgysincsen… és Füles talán nem is szereti a léggömböket annyira…


Így hát búsan tovább-ballagott, és leért a folyópartra.

– Jó reggelt, Füles! – szólította meg az ünnepeltet.

– Jó reggelt, Malacka! – mondta Füles. – Ha lehet ilyesmiről szó. Amiben kételkedek. De nem baj. Csak úgy mondom. Szót sem érdemel.

– Engedd meg, hogy születésnapod alkalmából üdvözöljelek – mondta Malacka, és közelebb jött.
Füles felkapta lógó fejét, és ráborult Malackára.

– Mondd még egyszer! – szólt rá izgatottan. […]

– Engedd meg, hogy születésnapod alkalmából üdvözöljelek – ismételte Malacka.

– És … és ezt nekem mondod?

– Neked hát, Füles!

– És… és… az én születésnapomra célzol?

– Arra.

– Úgy érted… izé… hogy nekem igazi születésnapom van?

– Úgy bizony, Füles, és én ajándékot is hoztam neked. […]

– Azért, mert… izé… nekem igazi születésnapom van!?

– Igen, Füles, és hoztam neked egy léggömböt.

– Léggömböt?!… Azt mondtad: léggömböt? Azt a nagy buborékot gondolod, ami olyan színes, és fel szokták fújni?!… Mulatság és öröm és vidulás… és ének és tánc, hipp-hopp, hejehuja… azt akarod mondani?

– Azt, de attól tartok, illetve… illetve igazán sajnálom, Füles… de ahogy futottam hozzád a léggömbbel, orromra puffantam, és…

– Ó, ó, minő szerencsétlenség! Biztosan nagyon gyorsan futottál, Malacka… Remélem, nem ütötted meg magad…

– Én nem… de… Füles, kérlek… a léggömb… az bizony szétpukkant.

Nagyon hosszú csend lett.

– Az én léggömböm? – mondta végre Füles. Malacka csak bólintott szomorúan.

– Az én születésnapi léggömböm?

– Igen, Füles – mondta Malacka kicsit szipogva. – Itt van a kezemben, láthatod. Engedd meg, hogy izé… szü… születésnapod al… alkalmából… a legme… melegebben…

És átnyújtotta Fülesnek a nedves rongydarabot.

– Ez az? – mondta Füles meghökkenve.

Malacka bólintott.

– Az én ajándékom?

– Igen.

– Köszönöm, Malacka – mondta Füles. – Igazán nagyon, nagyon köszönöm. […]

Ekkor harsányan átkiabált valaki a folyó túlsó partjáról. Micimackó volt az.

– Sok szerencsét születésnapodra! – kiáltotta Micimackó, elfelejtve, hogy azt már mondta egyszer.

– Köszönöm, Mackó – rebegte Füles. – Nagyon, nagyon köszönöm.

– Egy kis ajándékot hoztam neked! – kiabált Micimackó izgatottan.

– Már megkaptam – mondta Füles.

Mackó átgázolt a folyón, egyenesen Füles felé tartott. Malacka leült oldalt, kezébe temette fejét, és szipogott.

– Nagyon praktikus csupor – mondta Mackó. – Tessék, itt van. És az van ráírva: „Sok hasonló boldog születésnapot kívánok, tisztelettel Micimackó.” Ez mind rá van írva. És mindenfélét lehet tartani benne. Tessék!

Füles, meglátván a csuport, egész izgatott lett.

– Nagyszerű! – mondta. – A léggömböm éppen belefér.

– Az nem, Füles – mondta Mackó. – A léggömbök sokkal nagyobbak, mint a csuprok. A léggömb arra való, hogy zsinegen tartsák…

– De az enyém nem olyan – mondta Füles büszkén. – Ide nézz, Malacka! – És ahogy Malacka búsan felnézett, Füles óvatosan felemelte a nedves rongyot két fogával, óvatosan beleeresztette a csuporba: megint kivette, visszatette. Ezt többször ismételte.

– Így igen – mondta Micimackó. – Így belefér.

– Ugye? – dicsekedett Füles ragyogó arccal. – Úgy sétál ki meg be, ahogy akarom.

– Igazán örülök – mondta Mackó boldogan. – Mindjárt gondoltam, legjobb lesz, ha egy ilyen praktikus csuprot ajándékozok neked, amibe mindenfélét bele lehet tenni.

Malacka is fellélegzett.

– Látod, tőlem is kaptál valamit, amit ilyen szépen bele lehet tenni a Praktikus Csuporba.

De Füles már nem is hallotta őket. Kivette meg betette a rongyot a csuporba, és ragyogott a boldogságtól.

Karinthy Frigyes fordítása 
    
    
    
</body>
</html>
