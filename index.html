<!DOCTYPE html>
<html lang="hu">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <link rel="stylesheet" href="style.css">
    <title>UwU</title>
</head>
<body>
   <h1>Micimackó</h1> 

   <p>– Nagyon helyes – szólt Füles. – Te csak énekelj! Tralala. Örülj az életnek!</p>

<p>– Örülök is.</p>
<p>– Van, aki tud.</p>
<p>– Mi baj?</p>
<p>– Mi lenne?</p>
<p>– Olyan bánatos vagy.</p>

<p>– Bánatos? Miért lennék én bánatos? Születésnapom van. Az év legboldogabb napja.</p>
<p>– Születésnapod van? – mondta Mackó örömteljes meglepetéssel.</p>
<p>– Nagyon természetes. Nem látod? Nézd csak a sok születésnapi ajándékot, amit kaptam. – És gúnyosan kinyújtotta a lábát. – Látod? Mennyi torta meg töltött csokoládé.</p>
<p>Mackó jobbra nézett, aztán balra.</p>
<p>– Ajándék? Torta? Csokoládé? Hol?</p>
<p>– Hát nem látod?</p>
<p>– Nem én.</p>
<p>– Én se – mondta Füles. – Ez csak olyan tréfa volt. Vicc. Haha!</p>
<p>Mackó megvakarta a fejét, nem tetszett neki a dolog.</p>
<p>– De igazán születésnapod van? – kérdezte aztán gyanakodva.</p>
<p>– Bizony.</p>
<p>– Hát akkor – gratulálok. Még sok-sok születésnapot!</p>
<p>– Neked is, Micimackó.</p>
<p>– De nekem nincs születésnapom.</p>
<p>– Nincs is. Csak nekem van.</p>
<p>– Akkor hát miért gratulálsz nekem?</p>
<p>– Miért ne? Remélem, nem akarod magad rosszul érezni az én születésnapomon?!</p>
<p>– Ó, akkor értem…</p>
<p>– Elég baj – mondta Füles most már végképpen letörve –, hogy én ilyen piszokul érzem magam a tulajdon születésnapomon. Se ajándék, se csokoládé, se torta gyertyával, még csak egy nyavalyás üdvözlő táviratot se kaptam… Legalább más ne érezze rosszul magát, ez minden, amit várok…</p>
<p>Ez sok volt Micimackó gyenge szívének.</p>
<p>– Várj meg itt! – szólt gyorsan, sarkon fordult, s iszkolt haza, ahogy csak szusszal bírta; úgy érezte, akárhonnan, akárhogy, meg kell ajándékoznia valamivel szegény Fülest.</p>
<p>Lakása előtt ott találta Malackát. Fel-felugrált az ajtó előtt, hogy elérje a csengőt, de nem érte el.</p>
<p>– Hé, Malacka! – kiáltott rá.</p>
<p>– Szervusz, Micimackó!</p>
<p>– Mit ugrálsz itt, mint a bakkecske?</p>
<p>– El akarom érni a csengőt – mondta Malacka. – Éppen most érkeztem ide a látogatásodra.</p>
<p>– Majd én csengetek helyetted – mondta Micimackó előzékenyen. El is érte a csengőt, és csengetett. – Épp most beszéltem Fülessel – beszélt közben –, szegény Füles nagyon rossz lelkiállapotban leledzik. Születésnapja van, senki a füle botját se mozgatja, észre se vették, és nagyon a szívére vette ezt a közönyt... Ejnye, senki se felel a csöngetésre?</p>
<p>– De Mackó – mondta Malacka –, már hogy felelnének? Hisz ez a te lakásod.</p>
<p>– Persze, persze... No, akkor kerüljünk beljebb!</p>
<p>Bementek. Mackó első dolga volt odamenni az almáriumhoz, megnézni, maradt-e még egy kis méz a csuporban. Még volt egy kevés.</p>
<p>– Ezt odaadom Fülesnek – magyarázta – ajándékba. Te mit adsz neki?</p>
<p>– Nem lehetne úgy, hogy én is ezt adom? Mondjuk, a kettőnk ajándéka.</p>
<p>– Nem. Ez nem egy jó megoldás.</p>
<p>– Jó, hát én viszek neki egy léggömböt. Van még egy a múlt heti mulatságból. Mindjárt haza is futok érte.</p>
<p>– Látod, Malacka, ez nagyon jó ötlet. Ennek biztosan nagyon fog örülni szegény Füles, menten jókedve támad. Egy szép léggömb igazán nem ronthatja el az ember kedvét.</p>
<p>Malacka eltotyogott. Micimackó is elindult ellenkező irányban a mézescsuporral. Meleg nap volt, s az út hosszúnak tűnt. Felét se járta be, mikor valami cudar érzés kerítette hatalmába. A füle tövén kaparászott, valami az orrát csiklandozta, még a füle is viszketett tőle. Mintha valaki noszogatta volna belülről: „Na, Mackó, mi lesz?”</p>
<p>„Ejnye, ejnye – csóválta a fejét. – Nem tudtam, hogy ilyen hosszú ez az út…” – Így hát letelepedett, és levette a csupor fedelét. „Még jó, hogy ezt magammal hoztam – gondolta. – Sok mackót ismerek, akiben nem lett volna ennyi előrelátás, hogy efféle elemózsiát vigyen, magával az útra.” – S már nyalogatta is a mézet, bedugva fejét a csuporba.</p>
<p>– Lássuk csak – mondta elégedetten, mikor az utolsó csöppet is felnyalta –, hova is indultam? Ahá, Füleshez. – Fürgén felugrott.</p>
<p>Aztán egyszerre csak eszébe jutott a dolog. Hiszen utolsó cseppig megette Füles születésnapi ajándékát!</p>
<p>„Bosszantó! – csóválta a fejét. – Most mit tegyek? Valamit mégis kell kapnia tőlem!”</p>
<p>Darabig semmi se jutott az eszébe. Aztán gondolkodni kezdett. „Végre is ez a csupor nagyon szemrevaló kis csupor, még akkor is, ha nincs benne méz. Majd tisztára mosom, ráírok valami kedveset, mondjuk: »Sok ilyen boldog születésnapot még!« Füles sok mindenre használhat egy ilyen szemrevaló kis csuprot.” […]</p>
<p>Míg ezek történtek, Malacka megjárta a lakását, el is hozta a léggömböt, amit Fülesnek szánt. Magához szorította, nehogy a szél elfújja, és sebesen futott, hogy előbb érjen oda, mint Micimackó. Szerette volna úgy feltüntetni a dolgot, mintha neki jutott volna először eszébe Füles születésnapja. S ahogy lihegve futott, lelki szemeivel előre gyönyörködött benne, hogy fog örülni Füles, még vigyorgott is hozzá a lelki szájával. Hát hogy fut, megbotlik egy buckában, és orra esik…</p>
<p>Bang!!! … ??? *** !!!!</p>
<p>Malacka feküdt a földön, és azon tűnődött, mi történt. Első pillanatban úgy rémlett, az egész világ felrobbant körülötte – aztán úgy határozott, hogy talán nem is az egész világ, csak az Erdő, vagy talán még az se, csak ő maga, és most már nincs is a Földön, a Holdon van valahol, és soha nem látja többé Róbert Gidát és Micimackót és Fülest… Aztán azt gondolta: „Jó, de feltéve, hogy a Holdon vagyok, akkor se muszáj órákig úgy feküdni, arccal a porban…” Így hát óvatosan feltápászkodott és körülnézett.</p>
<p>Ott találta magát az Erdőben.</p>
<p>„Hát ez furcsa – gondolta. – De mi lehetett hát az a robbanás? Én csak nem szóltam akkorát, mikor elpuffantam?… És hol a léggömb? És mi ez a vacak, nyúlós rongydarab a kezemben?… A léggömb!”</p>
<p>– Jajjaj! – nyögött Malacka. – Ojjajajj… Hát most mit tehetek? Haza nem megyek most már, több léggömböm úgysincsen… és Füles talán nem is szereti a léggömböket annyira…</p>
<p>Így hát búsan tovább-ballagott, és leért a folyópartra.</p>
<p>– Jó reggelt, Füles! – szólította meg az ünnepeltet.</p>
<p>– Jó reggelt, Malacka! – mondta Füles. – Ha lehet ilyesmiről szó. Amiben kételkedek. De nem baj. Csak úgy mondom. Szót sem érdemel.</p>
<p>– Engedd meg, hogy születésnapod alkalmából üdvözöljelek – mondta Malacka, és közelebb jött.</p>
<p>Füles felkapta lógó fejét, és ráborult Malackára.</p>
<p>– Mondd még egyszer! – szólt rá izgatottan. […]</p>
<p>– Engedd meg, hogy születésnapod alkalmából üdvözöljelek – ismételte Malacka.</p>
<p>– És … és ezt nekem mondod?</p>
<p>– Neked hát, Füles!</p>
<p>– És… és… az én születésnapomra célzol?</p>
<p>– Arra.</p>
<p>– Úgy érted… izé… hogy nekem igazi születésnapom van?</p>
<p>– Úgy bizony, Füles, és én ajándékot is hoztam neked. […]</p>
<p>– Azért, mert… izé… nekem igazi születésnapom van!?</p>
<p>– Igen, Füles, és hoztam neked egy léggömböt.</p>
<p>– Léggömböt?!… Azt mondtad: léggömböt? Azt a nagy buborékot gondolod, ami olyan színes, és fel szokták fújni?!… Mulatság és öröm és vidulás… és ének és tánc, hipp-hopp, hejehuja… azt akarod mondani?</p>
<p>– Azt, de attól tartok, illetve… illetve igazán sajnálom, Füles… de ahogy futottam hozzád a léggömbbel, orromra puffantam, és…</p>
<p>– Ó, ó, minő szerencsétlenség! Biztosan nagyon gyorsan futottál, Malacka… Remélem, nem ütötted meg magad…</p>
<p>– Én nem… de… Füles, kérlek… a léggömb… az bizony szétpukkant.</p>
<p>Nagyon hosszú csend lett.</p>
<p>– Az én léggömböm? – mondta végre Füles. Malacka csak bólintott szomorúan.</p>
<p>– Az én születésnapi léggömböm?</p>
<p>– Igen, Füles – mondta Malacka kicsit szipogva. – Itt van a kezemben, láthatod. Engedd meg, hogy izé… szü… születésnapod al… alkalmából… a legme… melegebben…</p>
<p>És átnyújtotta Fülesnek a nedves rongydarabot.</p>
<p>– Ez az? – mondta Füles meghökkenve.</p>
<p>Malacka bólintott.</p>
<p>– Az én ajándékom?</p>
<p>– Igen.</p>
<p>– Köszönöm, Malacka – mondta Füles. – Igazán nagyon, nagyon köszönöm. […]</p>
<p>Ekkor harsányan átkiabált valaki a folyó túlsó partjáról. Micimackó volt az.</p>
<p>– Sok szerencsét születésnapodra! – kiáltotta Micimackó, elfelejtve, hogy azt már mondta egyszer.</p>
<p>– Köszönöm, Mackó – rebegte Füles. – Nagyon, nagyon köszönöm.</p>
<p>– Egy kis ajándékot hoztam neked! – kiabált Micimackó izgatottan.</p>
<p>– Már megkaptam – mondta Füles.</p>
<p>Mackó átgázolt a folyón, egyenesen Füles felé tartott. Malacka leült oldalt, kezébe temette fejét, és szipogott.</p>
<p>– Nagyon praktikus csupor – mondta Mackó. – Tessék, itt van. És az van ráírva: „Sok hasonló boldog születésnapot kívánok, tisztelettel Micimackó.” Ez mind rá van írva. És mindenfélét lehet tartani benne. Tessék!</p>
<p>Füles, meglátván a csuport, egész izgatott lett.</p>
<p>– Nagyszerű! – mondta. – A léggömböm éppen belefér.</p>
<p>– Az nem, Füles – mondta Mackó. – A léggömbök sokkal nagyobbak, mint a csuprok. A léggömb arra való, hogy zsinegen tartsák…</p>
<p>– De az enyém nem olyan – mondta Füles büszkén. – Ide nézz, Malacka! – És ahogy Malacka búsan felnézett, Füles óvatosan felemelte a nedves rongyot két fogával, óvatosan beleeresztette a csuporba: megint kivette, visszatette. Ezt többször ismételte.</p>
<p>– Így igen – mondta Micimackó. – Így belefér.</p>
<p>– Ugye? – dicsekedett Füles ragyogó arccal. – Úgy sétál ki meg be, ahogy akarom.</p>
<p>– Igazán örülök – mondta Mackó boldogan. – Mindjárt gondoltam, legjobb lesz, ha egy ilyen praktikus csuprot ajándékozok neked, amibe mindenfélét bele lehet tenni.</p>
<p>Malacka is fellélegzett.</p>
<p>– Látod, tőlem is kaptál valamit, amit ilyen szépen bele lehet tenni a Praktikus Csuporba.</p>
<p>De Füles már nem is hallotta őket. Kivette meg betette a rongyot a csuporba, és ragyogott a boldogságtól.</p>

<br>

<p>Karinthy Frigyes fordítása </p> 
    
    
    
</body>
</html>
